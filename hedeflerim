Ülkemizin başlıca sorunlarından biri geride kalmış ve yerli olmayan sanayi teknolojileri. Bu sorun bize hem ekonomik olarak zarar veriyor hem de neredeyse her konuda bizi dışarıya bağımlı kılıyor. Bu konuda biraz geç kalmış olsak da Endüstri 4.0 devrini kullanarak bu durumu lehimize çevirebiliriz. 

Bunu gerçekleştirmek için yapmamız gereken başlıca şeylerden biri; ihtisas alanımızda iyice uzmanlaşarak tek başımıza ürün ortaya çıkarma potansiyelimizi arttırmak. Özellikle ülkemizin sanayisinin gelişmesinde öncü olması gereken biz müstakbel mühendislerin bu konuda kendimizi sıkı bir şekilde geliştirmesi ve bulabildiğimiz her tür bilgiyi sömürüp, her tür iş ve tecrübe fırsatını fazlasıyla değerlendirmesi gerekmektedir. Kendimizi internet, internet altyapıları ve internetin işleyişi vb. konularda donatıp nesnelerin interneti kavramını iyice anlamamız gerekmektedir. Nitekim gelecekteki sanayi endüstrisi buna bağlı olacaktır. Tabiri caizse şu anda, bitiş çizgisinden önceki son virajda son kez rakiplerimize fark atma fırsatını elimizde bulundurmaktayız. 

Benim hedefim ise makine öğrenmesi ve yapay zekayı kullanarak çeşitli parçaların üretiminde kullanılabilecek akıllı robotlar üreterek; ülkemizin mühendislerini birleştirerek ortak bir çalışma ile ortaya çıkarabileceğimiz makineleri kendi ülkemizde kendi fabrikalarımızda üretmektir. Bunu ise ancak büyük nüfuza sahip kişi veya şirketlerin ya da hükümetin oluşturacağı merkezlerle başarabiliriz. 

Bu yüzden, zamanı geldiğinde bu işi başarmamızda yardımı dokunabilecek kişilere projelerimizi anlatmamız gerektiğinde onları bu işe ikna edebilmek ve yapabileceğimizi göstermek için üniversitede lehimize çevirebileceğimiz bu 4 seneyi geleceğin olası teknolojilerini çalışarak ve sürekli staj kovalayarak kendimizi işe yarar yeteneklerle donatabileceğimiz bir süreç olarak görmeliyiz. Düşünce şeklimizi bu şekilde değiştirdikten sonra yapmamız gereken ise işe koyulmak ve klavyenin başına geçmektir. Nitekim şu anda internet üzerinden öğrenemeyeceğiniz çok az şey bulunmaktadır. 

Kanımca şu anda benim bir birey olarak yapabileceğim yegane şey; disiplinli olmak ve kendimi geliştirerek üniversitenin 3.senesinde bir sonraki adımda ne yapmam gerektiğini bilecek seviye getirmektir. Önümüzde uzun bir 4 sene ve içinde kaybolunacak tonlarca konu başlığı bulunmaktadır. Kısacası; ülkemizin yararı için çalışan ve katma değer üreten bir mühendis olmak adına, haydi klavye başına diyebiliriz.
